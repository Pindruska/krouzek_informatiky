Cílem lekce je seznámit žáky s proměnnými: jak se vytvářejí, pojmenovávají, základy práce s nimi
Vytvoří si hru, ve které budou po určitý limit klikat na předmět, který bude měnit polohu. Za každý klik dostanou bod.

Máme otevřené prostředí Scratch na stránkách sratch.mit.edu a dali jsme Tvořit (nový projekt).

Pokyny pro žáky:
1. Vyber si předmět a pozadí, tak, aby k sobě alespoň trochu pasovaly a aby předmět byl viditelný. 
   Pokud jsi rychle hotový, můžeš si vybrat i zvuk (záložka Zvuky) , který bude předmět vydávat, když se na něj klikne. Měl by být krátký.

2. Jak rozpohybujeme přemět? Chceme, aby se po tom, co na něj klikneme, přesunul na jinou, náhodnou pozici.
   Budeš potřebovat blok "Po kliknutí na mě" a "skoč na náhodná pozice".

Volitelné: Jak spojíme zvuk s předmětem? 
K bloku "Po kliknutí na mě" přidej ze skupiny "ZVUK" blok "začni hrát zvuk ..." a nezapomeň tam změnit zvuk na ten, který sis předtím vybral.

3. Vytvoření první proměnné. Co to je a k čemu to slouží??
   Teď musíme programu říct, aby nám počítal body za kliknutí. Ty bude ukládat do takového šuplíčku. 
   Nazývá se PROMĚNNÁ ,protože se bude často "otevírat" a měnit. Přejdeme do skupiny bloků "Proměnné" - má tmavě oranžovou barvu. 
   Nejprve si proměnnou vytvoříme a pojmenujeme. Jméno by mělo jasně říkat, co se v tom šuplíčku ukrývá. 
   Protože my chceme do proměnné ukládat body, můžeme ji nazvat třeba "body" nebo "score".
   Po vytvoření se nám proměnná ukáže v levém horním rohu hry. Pokud bychom ji tam nechtěli, zrušíme zaškrtnutí ve skupině "Proměnné".

4. Proměnnou máme, ale jak ji teď propojit s předmětem, aby nám po kliknutí přibývaly body?
   Děje se to po kliknutí, takže pořád napojujeme na bloky, které už tam máme. 
   Ve skupině bloků "Proměnné" máme  různé příkazy. Který se hodí? Co třeba "změň /název proměnné/ o /číslo/"? 
   Název proměnné změníme pomocí trojúhelníčku, číslo by mělo být 1 (chceme, aby nám za každé kliknutí přibyl jeden bod).

Určitě sis zkusil, že po každém kliknutí ti nabíhají body. Jak je ale na začátku hry vynulovat? 
(nápověda: hra začíná stisknutím zeleného praporku)

5. Vynulování proměnné na začátku hry:
   Budeme potřebovat nový blok, a to "po kliknutí na zelený praporek". A co k němu přidáme, aby nám u proměnné "body" naskočila 0?
   Mrkni do skupiny bloků "Proměnné". Najdeš tam blok "nastav /název proměnné/ na /číslo/". Ten použijeme.
   Připoj ho k bloku "po kliknutí na zelený praporek". Proměnná bude ta, do které ukládáme body a číslo musí být 0.
   Vyzkoušej si, že to funguje. Klikej na předmět a pak klikni na zelený praporek. Máš 0 bodů? Super!!

6. Další proměnná? Ano, musíme nějak odpočítávat čas!
   Vytvoř si další proměnnou. Doporučuji ji nazvat "čas", nebo "odpočet" - bude nám totiž sloužit jako "časovač".
   Protože nám čas musí začít odpočítávat hned po začátku hry, navážeme si ho na bloky pod "po kliknutí na zelený praporek".
   Už bys mohl vědět, jak na to. Budeš opět potřebovat blok "nastav /název proměnné/ na /číslo/". 
   Název proměnné je "čas" a číslo bude počet sekund, doporučuji dát na začátek 15 nebo 20.

7. Vytvoření časovače:
   Budeš potřebovat bloky "změň /název proměnné/ o /číslo/" (bloky Proměnné) a "čekej 1 sekund" (bloky Ovládání).
   Název proměnné je "čas" a číslo musí být "-1" (mínus jedna) - protože chceme, aby nám to čas odečítalo, ne přičítalo.
   Připoj tyto dva bloky k sobě.
   
8. Jak spustit odpočet:
   Protože chceme, aby nám to program opakoval, dokud nedojde čas (nebude čas = 0), budeme ještě ze skupiny Ovládání potřebovat
   blok "opakuj, dokud nenastane /.../" - je to taková vidlička, do které my zasuneme tu dvojici "změň čas o -1" a "čekej 1 sekund".
   Ale tím jsme ještě neskončili, musíme říct, co má nastat, aby se mohl odpočet zastavit. K tomu potřebujeme tu proměnnou a 
   blok ze skupiny "Operátory" (zelená skupina).
   Proměnnou "čas" si přesuneš ze skupiny "Proměnné" (je to takový tmavě oranžový oválek).
   Z operátorů budeš potřebovat ten šestiúhelník, kde je prázdné místo, pak "=" a pak číslo.
   Do prázdného místa vlož oranžový oválek "čas" a číslo změň na 0.
   Toto celé pak připni k blokům pod "po kliknutí na zelený praporek".

A hra je skoro hotová. Mrkni sem, co jsme vše stihli: https://scratch.mit.edu/projects/343825440/

Ještě musíme hráči oznámit, když vyprší čas a znemožnit mu sbírat body po uplynutí limitu. Zkus na to přijít. 
Budou se ti hodit bloky "Když /.../ tak ..." (Ovládání), operátor s "=" a také bloky s bublinou a nějakým pěkným zvukem.
Můžeš se podívat, jak jsem si s tím poradila já: https://scratch.mit.edu/projects/343825440/
Co mi ještě zbývá dořešit? :-)

